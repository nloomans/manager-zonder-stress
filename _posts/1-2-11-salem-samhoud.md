---
name: "Salem Samhoud"
layout: "manager"
permalink: "/genomineerden/salem-samhoud"
image: "salem_samhoud.jpg"
gold: "yes"
---
## Oprichter van &samhoud
Salem Samhoud – ondernemer, manager, leider – met een enorm drukke agenda. Een klein inkijkje: ’s Ochtends eerst bootcamp met een personal trainer, dan door naar een directiemeeting bij één van de klanten van &samhoud, een interview met de directeur Innovatie van een nieuwe klant, een coachingsgesprek met één van de partners van &samhoud, en een pitch voor een andere opdracht. Dan in de auto naar het vliegveld nog 3 telefonische vergaderingen met medewerkers van &samhoud om de meetings voor te bereiden. Op het vliegveld wachten andere collega’s om samen naar Zurich te vliegen, en moet de vergadering van die avond nog voorbereid worden. Ieder ander zou van deze agenda stress krijgen, maar niet Salem. Wat niet in deze opsomming hier boven staat is dat Salem in het moment intuïtief aanvoelt wat het belangrijkst is. Dus het interview verandert in coaching omdat hij ziet dat die directeur dat nu nodig heeft, het coachingsgesprek met de partner doet hij al wandelend, de telefonische vergaderingen doet hij rustig en als hij niet meer nodig is verlaat hij de vergadering. Op het vliegveld zegt hij tegen collega’s dat het tijd is voor pauze, wordt er gegeten of geluierd en over andere dingen dan werk gepraat, over voetbal bijvoorbeeld. Om daarna weer vol energie de laatste vergadering van de dag te kunnen voorzitten. Als je Salem aanschiet in de gangen van &samhoud kan het zijn dat je in plaats van een antwoord op je eigenlijke vraag wegloopt na een kwartier waarin hij je op een andere manier naar de zaak heeft laten kijken. Of dat je samen op drie acties komt die hij vervolgens direct uitzet, daarna is zijn aandacht weer volledig voor jou. Die natuurlijke aandacht, het leven naar intuitie, is typisch Salem. Ja, hij heeft ook wel eens haast, maar er is niets wat niet zijn tijd krijgt die nodig is. Hoe zou hij dat toch doen?

_Genomineerd door Lisanne Kohsiek_

<hr>

Salem past voor mij helemaal in het plaatje van de Manager zonder stress. Sterker nog, ik kan me eigenlijk geen moment herinneren dat ik hem echt gestresst heb meegemaakt. Salem neemt echt zijn rust en stimuleert anderen dit ook te doen. Hij gaat vaak op vakantie en is dan niet bereikbaar zodat hij echt kan afschakelen. Als ik aan Salem denk, dan denk ik aan een visionaire en gewaardeerde leider die me tegelijkertijd gerust kan stellen én kan uitdagen. Dat zit ‘m voor mij vaak in de woorden die hij gebruikt: door expliciet te maken wat er onder de oppervlakte speelt, moedigt Salem gesprekken aan die veel stress kunnen voorkomen. Hij leert mij persoonlijk daarnaast om uit te gaan van het positieve en daarop te bouwen, waardoor er bij mij ook veel minder vaak stress ontstaat. Volgens mij is Salem ook grotendeels een Manager zonder stress doordat hij duidelijk geniet van zijn werk. Hij maakt er werk van dat we onze behaalde successen benoemen en vieren met ons team. Dat is een tweede reden die volgens mij bijdraagt aan dat Salem een echte Manager zonder stress is: ik merk dat hij volledig vertrouwt op de teams waar hij in werkt. Wij organiseren veel bijeenkomsten voor onze klanten en ik merk dat hij zowel in de voorbereiding als tijdens de sessies volledig vertrouwen heeft in zijn team. Ik heb nooit het gevoel dat Salem mij of andere collega’s controleert; eerder dat hij meedenkt en helpt verbeteren. Hierdoor biedt hij collega’s veel ruimte om mee te denken en het is volgens mij voor hem een goede manier om stress te besparen. Tot slot is voor mij kenmerkend aan Salem dat hij zoveel persoonlijke aandacht heeft voor zijn collega’s. Tussen de bedrijven door maakt hij altijd tijd om te vragen hoe het gaat en ik kan merken dat hij erg begaan is met anderen. Hij toont oprechte interesse door persoonlijke en ‘rake’ vragen te stellen. Salem houdt daardoor zijn focus op de mensen met wie hij werkt, en laat zich daar niet van afleiden door de waan van de dag of korte termijn deadlines. Als je met Salem in gesprek bent, dan is hij er ook echt. Hij is aanwezig in het moment, luistert en stelt de juiste vragen. Ook komt hij vaak terug op eerdere gesprekken en/of reflecties waardoor je weet dat hij je met aandacht benadert.

_Genomineerd door Mara Soekarjo_
